<!DOCTYPE html><html><head><meta charset="utf-8"><title>zmienne_artykul.md</title><style></style></head><body id="preview">
<p>Każde programowalne urządzenie, nieważne czy jest to telefon, komputer czy nawet pralka, posiada 2 podstawowe elementy: procesor i pamięć. Są one niezbędne do wykonywania programów. Procesor służy do wykonywania kodu, natomiast pamięć pozwala nam przechowywać wszystkie dane które w ramach naszego programu przetwarzamy. A zatem - zarządzanie danymi w pamięci jest absolutnie fundamentalną sprawą w absolutnie każdym języku programowania z jakim przyjdzie nam się zmierzyć. Nie inaczej jest w przypadku Ruby.</p>
<p>Kawałek pamięci, który możemy wykorzystać do przechowywania dowolnych informacji, nazywany jest zmienną. Zmienna posiada typ, który to określa dokładnie jaki rodzaj informacji w danej zmiennej przechowujemy. Podstawowymi typami zmiennych w Ruby są:</p>
<ul>
<li><em>String</em> - zmienna służąca do przechowywania ciągów znaków</li>
<li><em>FixNum</em> - zmienna służąca do przechowywania liczb całkowitych (jest to odpowiednik typu Integer z większości języków)</li>
<li><em>Float</em> - zmienna służąca do przechowywania liczb zmiennoprzecinkowych, np 1.2</li>
<li><em>Array</em> - zmienna służąca do przechowywania innych zmiennych</li>
<li><em>Hash</em> - zmienna służąca do przechowywania struktur danych na zasadzie klucz-wartość</li>
<li><em>Symbol</em> - zmienna specjalna w języku Ruby. Służy ona jako wydajne pamięciowo zastępstwo dla typu String. Wiem że nie brzmi to jak wyjaśnienie, natomiast podstawowa znajomość języka Ruby nie wymaga znajomości symboli. Szczegółowo będą one opisane w zaawansowanym kursie języka Ruby.</li>
</ul>
<p>W języku Ruby mamy tzw. typowanie dynamiczne. Co za tym idzie - programista nie musi “mówić” procesorowi jaki jest typ zmiennej której chce użyć. Procesor sam ustali typ zmiennej na podstawie tego co my do tej zmiennej wpiszemy.</p>
<p>Uwaga! Powyższe akapity należy traktować jako wstęp. Nie przejmuj się jeżeli niewiele z niego zrozumiałeś. Każdy typ zmiennych będę po kolei omawiać w zadaniach od razu pokazując praktyczne przykłady w jakich je stosujemy. Wszystko bardzo szybko się wyjaśni!</p>
<p>Bardzo duże znaczenie w czytelności i efektywności programowania ma nazywanie zmiennych. Jeżeli chcemy żeby nasz kod był zrozumiały dla innych musimy przestrzegać pewnych wytycznych przy nazywaniu naszych zmiennych. Kilka podstawowych zasad nazewnictwa zmiennych w języku Ruby wyjaśnię w ostatnim zadaniu.</p>
<p>A zatem czas rozpocząć!</p>

</body></html>
